45. Do mak He se den Verstand apen, dat se de Schrift verstahn dän,

46. Un sprok to se: Also is dat schreven, un also muß Christus lieden, un
upstahn vun de Doden an den drütten Dag, _v. 27. Ps. 22, 7. 16._

47. Un predigen laten in Sin Namen Buß un Vergebung vun de Sünden ünner
alle Völker, un anfangen to Jerusalem.

48. Ji awer sünd Tügen vun dat All.

49. Un süh, Ik will up ju senden de Verheißung vun Min Vader. Ji awer
schüllt in de Stadt Jerusalem blieven, bet dat ji andahn ward mit Kraft
ut de Höch. _Joh. 15, 26. Luk. 16, 17. Apost. 1, 4._

50. He föhr se awer rut bet na Bethanien, un hev de Hann up, un segen se.
_Apost. 1, 12._

51. Un dat gescheeg, as He se segen, scheed He vun se, un fahr up na den
Himmel. _Mark. 16, 19._

52. Se awer be’n Em an, un kehrten wedder na Jerusalem torügg mit grote
Freud;

53. Un weern alle Tied in den Tempel, priesen un lavten GOtt.




Evangelium St. Johannis.


Dat 1. Kapitel.

1. To Anfang weer dat Wort, un dat Wort weer bi GOtt, un GOtt weer dat
Wort. _1. Mos. 1, 1. 1. Joh. 1, 1. 2. 5, 20._

2. Datsülve weer to Anfang bi GOtt. _Spr. 8, 22._

3. Alle Ding’ sünd dörch datsülve makt, un ahn datsülve is nicks makt,
wat makt is. _Ps. 33, 6. Kol. 1, 16. 17. Ebr. 1, 2._

4. In Em weer dat Leven, un dat Leven weer dat Licht för de Minschen.
_Joh. 5, 26. 12, 46._

5. Un dat Licht schient in de Düsternis, un de Düsternis hebbt dat nich
begrepen. _Joh. 8, 12. 9, 5. 12, 46._

6. Dar war en Minsch vun GOtt schickt, de Johannes heeten dä. _Matth. 3,
1. Joh. 11, 10. Mark. 1, 2._

